<!DOCTYPE html>

<html lang="en" xmlns="http://www.w3.org/1999/xhtml">
<head>
    <meta charset="utf-8" />
    <title>Lâdik Akdağ Turizm Merkezi</title>
</head>
<body>
    <table align="center" width="1500">
        <tr>
            <td>
                <h1 align="center">
                    Lâdik Akdağ Turizm Merkezi
                </h1>
                <hr />
                <table>
                    <tr>
                        <td>
                            <img src="https://www.kulturportali.gov.tr/contents/images/21022013_d85dcc3a-4a8f-423a-a814-0bb1fcdc8d82.jpg"
                                 alt="Karli_dag"
                                 width="400" />
                        </td>
                        <td>
                            Lâdik İlçesi’nin sırtını yasladığı 1800 metre yükseklikteki Akdağ, adından da anlaşılacağı üzere kış ayları boyunca beyazlara bürünür. Bugüne dek yalnızca yöre halkının nimetlerinden faydalanabildiği Akdağ, aslında her zaman ilgi odağıydı. Daha çok yaz aylarında yapılan yayla şenlikleri ile adını duyuran yaylanın uygun zemini birçok çim kayağı meraklısının dikkatini çekmiş, ve daha sonraları bu amaçla birçok organizasyona ev sahipliği yapmıştır. Geçtiğimiz yıllarda yapılan 1500 metre uzunluğundaki telesiyej ve konaklama amaçlı yatırımların ardından bölge kış turizmine de uygun hale gelmiş ve turistik kayak tesisi hüviyeti kazanmıştır. Konumu dolayısıyla Samsun’un yanı sıra; Amasya, Çorum, Tokat gibi civar illerin de yoğun ilgisiyle her geçen gün daha çok tanınan ve ziyaret edilen “Ladik Akdağ Kış Sporları Merkezi” bölgenin kış turizmi odaklarından biri haline gelmiştir.
                            Samsun’a 75 kilometre mesafede bulunan Ladik; kaplıcaları, kayak merkezi ve doğal birçok güzelliği ile cazibe merkezidir. Kış sporları tesislerine özel aracınızla veya yerel turizm şirketlerinin düzenlediği günübirlik organizasyonlara katılarak ulaşabilirsiniz. Ladik ilçe merkezinden geçtikten hemen sonra birkaç kilometrelik tırmanma hattında yol alarak tesislere ulaşmak mümkün. Tırmandıkça artan yükseklikle birlikte ortaya çıkan panoramik manzara izlenmeye değer. Ladik gölü ve Ladik ovası bu yükseklikten büyüleyici görünüyor. Hafta sonları oldukça kalabalık olan tesis şimdilik kayak merkezi, dört mevsim motel ve restoran olarak kullanılan bir binadan ve zirveye uzanan uzunca bir telesiyejden oluşuyor. Tesiste konaklama ve yeme içme olanaklarının yanı sıra; kayak kiralama, atv safari, kar motosikleti turları gibi birçok sportif imkan da mevcut. Kayak haricinde ise yeni başlayanlar ve çocuklar için daha az eğimli pistte kullanılmak üzere kızak kiralamak da mümkündür. Birbiri ardına sıralanan bembeyaz tepelerdeki kar manzaraları, çevre yürüyüşleri ve fotoğraf çekimleri için oldukça uygun. Tesislerden zirveye telesiyejle ulaşmak ise 10 dakika kadar sürüyor. Kayak yapma niyetinde olanlar için pistin genişliğinin ve eğiminin her seviyedeki kayakçı için gayet uygun olduğunu söyleyebiliriz. Hafta sonunu doğa, spor ve kar manzarasıyla süslemek isteyenler için Lâdik Akdağ Tesisleri ailece güzel vakit geçirebileceğiniz oldukça hoş bir mekândır.
                        </td>
                    </tr>
                </table>
            </td>
        </tr>
        <tr>
            <td>
                <hr />
            </td>
        </tr>
    </table>
</body>
</html>